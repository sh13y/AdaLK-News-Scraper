


---

##__ප්‍රදේශ කිහිපයකට නාය යාමේ අනතුරු ඇගවීම් නිකුත් කරයි__

__Published on: January 13, 2025, 08:00 PM__

___ප්‍රදේශ කිහිපයකට අදියර 01 යටතේ නායයාමේ අනතුරු ඇගවීම් ගොඩනැගිලි පර්යේෂණ සංවිධානය විසින් නිකුත් කර තිබේ.
ඒ අනුව බදුල්ල දිස්ත්‍රික්කයේ පස්සර, වැලිමඩ, හාලි ඇල සහ බදුල්ල යන ප්‍රදේශ වලටත්, මහනුවර දිස්ත්‍රික්කයේ උඩුදුම්බර, මැදදුම්බර සහ පහතදුම්බර ප්‍රදේශ වලටත්,කුරුණෑගල දිස්ත්‍රික්කයේ රිදීගම ප්‍රදේශයටත් මෙලෙස අනතුරු ඇගවීම් නිකුත් කර ඇත.
මීට අමතරව මාතලේ දිස්ත්‍රික්කයේ රට්ටෝව සහ උකුවෙල ප්‍රදේශ වලටත්, නුවරඑළිය දිස්ත්‍රික්කයේ වලපනේ සහ හඟුරන්කෙත ප්‍රදේශවලටත් අනතුරු ඇගවීම් නිකුත් කර තිබේ.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_66c4a22818.jpg)



---

##__ජපානයේ භූකම්පනයක්__

__Published on: January 13, 2025, 07:00 PM__

___ජපානයේ නිරිතදිග ප්‍රදේශයේ රික්ටර් මාපක 6.9ක භූ කම්පනයක් හටගෙන තිබේ.
ඒ අනුව සුනාමි අනතුරු ඇගවීමේ නිවේදනයක් නිකුත් කිරීමට කටයුතු කර ඇත.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_b6cb585835.jpg)



---

##__ලෙබනනයේ නව ජනපති ජෝසප් අගමැති පත් කිරීමට උපදේශනයන් අරඹයි__

__Published on: January 13, 2025, 06:00 PM__

___ලෙබනනයේ නව ජනාධිපති ජෝසප් අවුන් අගමැතිවරයෙකු නම් කිරීම සඳහා පාර්ලිමේන්තු මන්ත්‍රීවරුන් සමග උපදේශන කටයුතු ආරම්භ කර තිබේ.
නව අගමැති ලෙස පත් කිරීම සඳහා නජිබ් මිකාටි සහ නයාෆ් සලාම් යන දෙදෙනාගේ නම් පිළිබඳ වැඩි සැලකිල්ලක් දක්වන බව විදෙස් මාධ්‍ය වාර්තා කර ඇත.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_25ebe313c8.jpg)



---

##__වෙරළ තීරයවත්, මහ පාරවත් සුද්ද කිරීම විතරක් නෙවෙයි ක්ලීන් ශ්‍රී ලංකා කියන්නේ__

__Published on: January 13, 2025, 04:45 PM__

___ක්ලීන් ශ්‍රී ලංකා යවු වෙරළ තීරය හෝ මහ පාර සුද්ද කිරීම පමණක් නොවන බව ධීවර, ජලජ සහ සාගර සම්පත් නියෝජ්‍ය අමාත්‍ය රත්න ගමගේ මහතා පැවසීය.
හබරාදූව ප්‍රදේශයේදී මාධ්‍ය වෙත අදහස් පළ කරමින් හෙතෙම මේ බව සඳහන් කළේය.
“වෙරළ තීරයවත්, මහ පාරවත් සුද්ද කිරීම විතරක් නෙවෙයි ක්ලීන් ශ්‍රී ලංකා කියන්නේ. ​මේ එක වැඩ කොටසක් විතරයි. ඒ නිසා මේක ක්ලීන් කරන්න ඕනී සම්පූර්ණයෙන්ම. සිස්ටම් චේන්ජ් එක තමයි මේ වෙන්නේ. භෞතික පැත්තෙන් පටන් ගත්ත දෙයක් අපි ඉදිරියේදී සංකල්පමය වෙනසක් දක්වා පරිවර්තනය කරන්න , මේ රට නැවුම් වෙනසකට ගෙනියන්න සූදානමක් තියෙනවා අපේ රජය තුළින්. ”
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_1a70820219.jpg)



---

##__ජනතාව නැවත වරක් රැවටීම ගැන කණගාටුයි__

__Published on: January 13, 2025, 03:00 PM__

___වර්තමාන රජයට බලය ලබා දී ජනතාව නැවත වතාවක් රැවටීමකට ලක්වුණු බවත් ඒ පිළිබඳ කණගාටු වන බවත් සමගි ජන බලවේගයේ පාර්ලිමේන්තු මන්ත්‍රී හර්ෂණ රාජකරුණා මහතා පැවසීය.
මාධ්‍ය වෙත අදහස් පළ කරමින් හෙතෙම මේ බව සඳහන් කළේය.
“කිසිම අත්දැකීමක් නැති කණ්ඩායමකට රට පාලනයට දීලා රට අයාලේ යෑමක් තමයි අපි දකින්නේ.  ඉතාම කණගාටුයි මේ රටේ ජනතාව නැවත වතාවක් රැවටුන එක තමයි අපිට පේන්න තිබෙන්නේ.”
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_9ed840160e.jpg)



---

##__ජනපති අද චීනයට__

__Published on: January 13, 2025, 01:45 PM__

___ජනාධිපති අනුර කුමාර දිසානායක මහ අද (13දා) රාත්‍රියේ සිව්දින සංචාරයක් සඳහා චීනය බලා පිටත්ව යාමට නියමිතව තිබේ.
චීන ජනාධිපති ෂී ජිං පිංගේ ආරධනයකට අනුව ජනාධිපතිවරයා මෙම සංචාරයේ නිරත වන්නේය.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_2169005fe0.jpg)



---

##__සිසුවියක් පැහැරගත් පුද්ගලයා අත්අඩංගුවට - සිසුවියත් පොලිස් භාරයට ගැනේ__

__Published on: January 13, 2025, 12:40 PM__

___18 හැවිරිදි පාසල් සිසුවිය අත්අඩංගුවට ගත් පුද්ගලයා අම්පාර ප්‍රදේශයේදී අද (13දා) අත්අඩංගුවට ගෙන තිබේ.
එහිදී  සිසුවිය පොලිස් භාරයට ගෙන ඇත.
මෙම සිසුවිය ගම්පහ දවුලගල ප්‍රදේශයේදී පැහැරගැනීමට ලක්විය.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_46f8ec319e.jpg)



---

##__නවසීලන්තයේදී ලද පරාජය ගැන සනත් සහ චරිත් කරුණු පැහැදිලි කරයි__

__Published on: January 13, 2025, 12:00 PM__

___නවසීලන්ත විස්සයි 20 සහ එක්දින ක්‍රිකට් තරගායලියට සහභාගී වූ ශ්‍රී ලංකා කණ්ඩායම අද (13දා) යළි දිවයිනය පැමිණියහ.
එහිදී තරගාවලි පරාජය ගැන නායක චරිත් අසලංක සහ ප්‍රධාන පුහුණුකරු සනත් ජයසූරිය මෙලෙස අදහස් දක්වා සිටියහ.
නායක චරිත් අසලංක - මම හිතන්නේ බලාපොරොත්තු වුණු විදියට කරගන්න ලැබුණේ නෑ. අපි තරගාවලියකට යන්නේ ජයග්‍රහණය බලාපොරොත්තුවෙන්. කලින්ට වැඩිය ටීම් එක ගොඩක් වෙනස්. අපි මැද්දේ ගහන්නේ. දිනන පරදින එක වෙන්න පුළුවන්. ඒත් අපි ඒකේ දෙපැත්තම භාර ගන්න ඕනී. එයාලා මෙහේ ආවම දඟ කැවෙන තණතිරු වල ක්‍රීඩා කළේ. අපිට එහේ ගියාම ෆේස් විකට් හම්බෙනවා. අපි ඒකට හැඩගැහෙන්න ඕනී. ක්‍රීඩකයන් වශයෙන් අපිට කරන්න පුළුවන් දේ ඒක තමයි. අන්තිම තරගාවලි සියල්ලම ජයග්‍රහණය කරලා, කලින් කරපු නැති දේවල් ලංකාව ඇතුලෙත් කරලා ගියේ.
ප්‍රධාන පුහුණුකරු සනත් ජයසූරිය - විස්සයි 20 තරගාවලිය නම් පරාජය වුණු එක ඇත්තටම කණගාටුයි. පන්දුවාර 50 තරගාවලියේ අවසාන තරගය ඉතාමත් හොඳට ක්‍රීඩා කළා. මේ වැරදි අඩුපාඩු ඉස්සරහට අපිට වෙන්න බෑ. ඒක අපි පුළුවන්තරම් අඩු කරගෙන  රටින් පිට යනකොට අපි ඒක බලන්න ඕනී.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_66c946eff7.jpg)



---

##__ලොස් ඇන්ජලීස් දවා අළු කරමින් ලැව්ගින්න පැතිරවූ සුළං මෙම සතියේ තවත් වැඩි වෙයි__

__Published on: January 13, 2025, 11:00 AM__

___අමෙරිකාවේ ලොස් ඇන්ජලීස් අවට ලැව්ගිනි ඇති කළ සුළං මෙම සතියෙත් වර්ධනය වන බවට කැලිෆෝනියා අනාවැකි කරුවන් අනතුරු අගවා තිබේ.
පසුගිය සතියේ හටගත් මෙම ලැව්ගිනි හේතුවෙන් පුද්ගලයන් 24දෙනෙකුට දිවි අහිමි විය.
මීට අමතරව විශාල වශයෙන් ගොඩනැගිලි සහ නිවාස වලට හානි සිදු වූ අතර, ලැව්ගිනි හේතුවෙන් වන සතුන්ද දැඩි පීඩාවට පත් විය.
මෙම ලැව්ගිනි හේතුවෙන් සිදු වූ පාඩුව අමෙරිකානු ඩොලර් බිලිය 250 සිට 275 දක්වා ඉහළ දමා ඇස්තමේන්තු ගත කර ඇති බව විදෙස් මාධ්‍ය වාර්තා කර තිබේ.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_4fc5142f94.jpg)



---

##__BBL තරගාවලියේ පෙරමුණ සිඩ්නි සික්සර්ස් කණ්ඩායමට__

__Published on: January 13, 2025, 10:00 AM__

___ඕස්ට්‍රේලියානු බිග් බෑෂ් ලීග් ක්‍රිකට් තරගාවලියේ ප්‍රසාද ලකුණු සටහනේ මේ වන විට පෙරමුණ ගැනීමට සිඩ්නි සික්සර්ස් කණ්ඩායම සමත්ව තිබේ.
එහිදී ඔවුන් ක්‍රීඩා කළ තරග 08න් තරග 5ක් ජයග්‍රහණය කර තිබේ.
තරග 7න් තරග 5ක් ජයග්‍රහණය කළ හෝබාට් හරිකේන්ස් කණ්ඩායම දෙවැනි ස්ථානයේත්, තරග 8න් තරග 4ක් ජයග්‍රහණය කළ සිඩ්නි තන්ඩර් කණ්ඩායම තුන්වන ස්ථානයේත් පසුවන්නේය.
මෙල්බන් ස්ටාර්ස්, බ්‍රිස්බේන් හීට් සහ පර්ත් ස්කෝචර්ස් යන කණ්ඩායම් පිළිවෙලින් සිව්වන, පස්වන සහ හයවන ස්ථානයන්හී පසුවෙයි.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_a72a182aeb.jpg)



---

##__ලංකාවේ ඇස් වලින් විදේශිකයන් 3000ක් ලෝකය දැකලා__

__Published on: January 13, 2025, 08:28 AM__

___2024 වසරේදී  ශ්‍රී ලාංකිකයන් දන්දුන් ඇස් වලින් විදේශිකයන් 3163 දෙනකුට ලෝකය දැකීමට වරම් හිමි වී තිබේ.
පසුගිය වර්ෂයේදී (2024)මෙරට 7144  දෙනෙකු ඇස් දන්දුන් බව  ශ්‍රී ලංකා අක්ෂිදාන සංගමයේ ජ්‍යෙෂ්ඨ කළමනාකරු ජගත් සමන් මාතරආරච්චි මහතා ප්‍රකාශ කරයි.
ශ්‍රී ලාංකික අක්ෂි ආබාධිත පුද්ගලයින්1475 දෙනකුට ද පසුගිය වසරේදී ඇස් පරිත්‍යාග කළ බවත් 20,3000  දෙනකු සිය ඇස් දන්දීමට ලියාපදිංචි වී සිටින බවත් ඔහු පැවසීය. දන් දුන් ඇස්වලින් 1025ක් අක්ෂි ශල්‍ය පුහුණුවීම් ලබන වෛද්‍යවරුන්ගේ අධ්‍යාපනය සඳහා සපයා තිබේ.
මෙලෙස විදේශිකයින්ට ඇස් පරිත්‍යාග කොට ඇත්තේ යේමනය, ඊජිප්තුව, කෙන්යාව, ජපානය ඇතුළු රටවල් රැසක  අන්ධ පුද්ගලයින්ට ය. මේ අතර ශ්‍රී ලංකා අක්ෂිදාන සංගමය පසුගිය වසරේදී  ඇසේ සුද ඉවත් කිරීමේ ශල්‍යකර්ම 2300ක් නොමිලේ සිදු කොට තිබේ.
කමල් ශ්‍රී ලියනගේ
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_5944ef43ba.jpg)



---

##__උසස් අධ්‍යාපන ආයතන 22 ක  බැඳුම්කර කැඩූ  551 කගෙන් රුපියල් මිලියන 2,262 ක පොල්ලක්__

__Published on: January 13, 2025, 07:23 AM__

___උසස් අධ්‍යාපන ආයතන 22 ක අධ්‍යන හා අනධ්‍යන කාර්ය මන්ඩලයන්හි 551 දෙනෙකුගෙන් බැඳුම්කර කඩකිරීම මත විශ්ව විද්‍යාල ප්‍රතිපාදන  කොමිෂන් සභාවට රුපියල් මිලියන 2,262 ක මුදලක් අයවිය යුතුව ඇතැයි ජාතික විගණන කාර්යාලය අනාවරණය කරයි.
විශ්ව විද්‍යාල ප්‍රතිපාදන කොමිෂන්   සභාවේ 2/2018 දරන චක්‍රලේඛය ප්‍රකාරව මෙම මුදල 2023 දෙසැම්බර් 31 දිනට අයකර ගත යුතුව පවතින බව ජාතික විගණන කාර්යාලය  විශ්ව විද්‍යාල ප්‍රතිපාදන කොමිෂන් සභාව සම්බන්ධයෙන්  නිකුත් කරන ලද    විගණන වාර්තාවේ සඳහන් කරයි.
බැඳුම්කර කඩකළ  සමස්ත පිරිසෙන්  347 කගේ මුදල් අයකර ගැනීමට පියවර ගෙන ඇති අතර එයින් 139 දෙනෙක් මේ වන විට ගෙවීම් කටයුතු ආරම්භ කර ඇති බව විශ්ව විද්‍යාල ප්‍රතිපාදන කොමිෂන් සභාව මගින් විගණන කාර්යාලය වෙත දන්වා ඇත.
එමෙන්ම බැඳුම්කර කඩකර සිටින  අනෙකුත් 204 දෙනාගේ මුදල් අයකර ගැනීම පවතින නීති රීති යටතේ කළ නොහැකි බැවින් ඒ සඳහා අවශ්‍ය නිර්දේශ ලබා ගැනීමට කැබිනට් පත්‍රිකාවක් ඉදිරිපත් කර ඇති බවද කොමිෂන් සභාව විසින් ප්‍රතිපාදන කොමිෂන් සභාවට වැඩි දුරටත් දන්වා තිබේ.
මෙකී මුදල් කඩිනමින් අයකර ගන්නා ලෙස විගණන කාර්යාලය කොමිෂන් සභාව වෙත නිර්දේශ කර ඇත.
ජේ.ඉඳුරුවගේ


___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_a960d8014e.jpg)



---

##__දුමින්ද සිල්වා ජාතික රෝහලින් බන්ධනාගාර රෝහලට__

__Published on: January 12, 2025, 10:54 PM__

___කොළඹ ජාතික රෝහලට ඇතුළත් කර  සිටි  හිටපු පාර්ලිමේන්තු මන්ත්‍රී දුමින්ද සිල්වා නැවත බන්ධනාගාර රෝහල වෙත රැගෙනවිත් තිබෙන බව බන්ධනාගාර දෙපාර්තමේන්තුව සඳහන් කරයි.
පසුගිය 10දා බන්ධනගාර රෝහලේ සිට වැලිකඩ බන්ධනාගාර වාට්ටුවකට පසුගිය 10 වන දින රැගෙන යනු ලැබූ දුමින්ද සිල්වා එහිදී ඇතිවූ ඇති වූ රෝගී තත්ත්වයක් නිසා ජාතික රෝහලට  ඇතුළත් කර යළි බන්ධනාගාර රෝහල වෙත රැගෙන ගොස් තිබේ..ශ්‍රී ජයවර්ධනපුර රෝහලේ විශේෂඥ වෛද්‍යවරයාගේ නිර්දේශ පරිදි  මෙම සිරකරු මුලින්ම බන්ධනාගාර රෝහලට ඇතුළත් කර, බන්ධනාගාර රෝහලේ නේවාසික ප්‍රතිකාර ලබමින් සිට ඇත.
සිරකරුගේ රෝගී තත්ත්වය සම්බන්ධයෙන් තවදුරටත් බන්ධනාගාර රෝහලෙහි නේවාසික ප්‍රතිකාර ලබා දීම අවශ්‍යද යන්න බන්ධනාගාර කොමසාරිස් ජනරාල් විසින් සෞඛ්‍ය සේවා අධ්‍යක්ෂ ජනරාල්ගෙන් ලිඛිතව විමසා සිටි අතර ඒ සඳහා 18 දෙනෙකුගෙන් යුතු විශේෂඥ වෛද්‍ය කණ්ඩායමක් පත් කරනු ලැබු බවද බන්ධනාගාර දෙපාර්තමේන්තුව සඳහන් කරයි.
එම කමිටුව විසින් ලබා දෙන ලද නිර්දේශ වල  අදාළ සිරකරුට තවදුරටත් බන්ධනාගාර රෝහල  හෝ වෙනත් රෝහලක රෝහල් ගත කර සිටීමේ අවශ්‍යතාවක් නොමැති බවටත්,  ඕනෑම අවස්ථාවක හදිසි සංකූලතාවක් ඇති වුවහොත් ඒ සඳහා නොපමාව ප්‍රතිකාර ලබා දිය යුතු බවටත් සඳහන් වූ බවද බන්ධනාගර දෙපාර්තමේන්තුව පෙන්වා දෙයි.
අදාළ නිර්දේශ අනුව ආර්. දුමින්ද සිල්වා යන අය බන්ධනාගාර රෝහලේ සිට වැලිකඩ බන්ධනාගාරයේ සාමාන්‍ය වාට්ටුවකට ඇතුළත්  කළ බවත්   හදිසි සංකූලතාවකදී ගත යුතු කඩිනම් පියවර සම්බන්ධයෙන් වැලිකඩ අධිකාරිවරයාට උපදෙස් ලබා දීමක්ද සිදු කර ඇති බවත් පැවසේ.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_ef1a026074.jpg)



---

##__වරායේ ප්‍රමාදයට හේතු රේගුව කියයි__

__Published on: January 12, 2025, 09:45 PM__

___ආනයන බහාලුම් නිෂ්කාශනයේ ඇතිවී තිබෙන ප්‍රමාදය සම්බන්ධයෙන් විවිධ චෝදනා එල්ල වෙමින් තිබෙන බව රේගු දෙපාර්තමේන්තුව සඳහන් කරයි. මේ සඳහා මූලික හේතුව වී තිබෙන්නේ බහාලුම් පරීක්ෂාව සඳහා තිබෙන ඉඩකඩ හා පහසුකම් සිමාවීම බවද එම දෙපාර්තමේන්තුව පෙන්වා දෙයි.
රේගුවට භාණ්ඩ පරීක්ෂාව සඳහා ඇති ඉඩකඩ වැඩි කිරීමට 2020 වසරේදී යෝජනාවක් රජයට ඉදිරිපත් කර තිබෙන බවත්, ඒ  සඳහා ආසියානු සංවර්ධන බැංකුව මගින් ශක්‍යතා අධ්‍යයනයක් සිදුකර  කෙරවළපිටිය ප්‍රදේශයේ සුදුසු ඉඩමක්ද වෙන් කරනු ලැබූ බවත් සඳහන් කරයි.
ඉන්  ඉදිරියට කිසිවක් සිදු නොවීම නිසා වර්තමාන අර්බුදයට මුහුණ දීමට සිදුවී තිබේ.දැනට දිනකට බහලුම් 1500-3000 අතර ප්‍රමාණයක් ආනයනය කරන බවත්, භෞතික පරීක්ෂාව සඳහා තෝරා ගැනෙන්නේ ඉන් 35% - 40% දක්වා ප්‍රමාණයක් බවත් ඉතිරි සියල්ලම ඉතා ඉක්මනින් නිදහස් කරන බවත් සඳහන් කරයි.
පරීක්ෂාව සඳහා රඳවා ගන්නා බහලුම්වලින් 50%ක් හෝ ඊට වැඩි ප්‍රමාණයක් එසේ රඳවා ගනු ලබන්නේ රේගුවේ අවශ්‍යතාව සඳහා නොව අනෙකුත් රාජ්‍ය ආයතන, එනම් ශ්‍රී ලංකා ප්‍රමිති ආයතනය, ආහාර පරීක්ෂක, ශාක නිරෝධායන, සත්ව නිරෝධායන සහ NMRA  යන ආයතනවල අවශ්‍යතාව සඳහා වන බවද පෙන්වා දෙයි.  කෙසේ වෙතත් මේ සියලුම ආයතන සිදු කරන්නේ නීති ප්‍රකාරව මහජනතාවගේ සුබසිද්ධිය සදහ  බවද සඳහන් කරයි.
දැනට බහාලුම් පරීක්ෂාව සඳහා ඇති අංගණ 03 හි ධාරිතාව බහාලුම් 350 ක් බවත්, දිනකට බහාලුම් 2000ක් ආනයනය කළ හොත් ඉන් 800ක් පරීක්ෂාව සඳහා යොමු වන බවත් සමහර දිනවල බහාලුම් 3000ක් පමණ ආනයනය කරන බවත් පෙන්වා දෙයි.රේගුව විසින් පරීක්ෂාව සඳහා  තෝරා ගැනෙන්නේ ඉහළ අවදානමක් ඇති බහාලුම් වන බවත්, දැනට පරීක්ෂා කරන බහාලුම්වලින් 65% ක වැරදි ඇති බවත් පෙන්වා දෙයි.
රාජ්‍ය ආදායම සුරක්ෂිත කිරීම, හොරබඩු ජාවාරම වැළැක්වීම, ආහාර ද්‍රව්‍ය මිනිස් පරිභෝජනයට සුදුසු බව නිර්ණය කිරීම හා භාණ්ඩවල ප්‍රමිතිය පවත්වා ගැනීම මෙසේ භාණ්ඩ පරීක්ෂා කිරීමෙන් බලාපොරොත්තු වන බවද රේගු දෙපාර්තමේන්තුව සඳහන් කරයි.
දැනට බහාලුම් නිෂ්කාශන ක්‍රියාවලියට ආනයනකරුවන්ගෙන්, නිෂ්කාශන නියෝජිතයන්ගෙන්, ප්‍රවාහන නියෝජිතයන්ගෙන් හා අනෙකුත් රාජ්‍ය ආයතනවලින් රේගුවට නිසි පරිදි සහයෝගයක් නොලැබීමද ප්‍රමාදයට හේතු වී ඇති බව පෙන්වා දෙයි.
නිෂ්කාශන නියෝජිතයන් නිසි වේලාවට භාණ්ඩ පරීක්ෂණය සඳහා නොපැමිණීම හා පිටකොටුවේ ගොඩබෑමට ඇති බහාලුම් රාත්‍රී 10 පසුවන තෙක් අංගණවලින් ඉවත් කිරීමට ආනයනකරුවන් ක්‍රියා නොකිරීම නිසා එම අංගණවල ඉඩකඩ ඇහිරීමෙන් වැඩි බහාලුම් තොගයක් පරීක්ෂා කිරීමට නොහැකිවී තිබෙන බවද සඳහන් කරයි.
අනෙකුත් රාජ්‍ය ආයතනවල නිලධාරීන් අවශ්‍ය ප්‍රමාණයට අනුයුක්ත නොකිරීම හා මුළු කාලය පුරා රැඳී ඔවුන් සේවයේ නොසිටීම යන කරුණු රේගුවේ පාලනයෙන් තොර වුවත් ඒ සියලුම කරුණුවලට රේගුවට වගකීමට සිදුවී තිබෙන බවද දෙපාර්තමේන්තුව පෙන්වා දෙයි.
වංචා සහ දූෂණ ක්‍රියා රේගුවෙන් තුරන් කිරීම සඳහා රේගුව මගින් ගෙන ඇති ක්‍රියාමාර්ග හේතුවෙන් නිලධාරීන් වැඩි අවධානයකින් යුතුව භාණ්ඩ පරීක්ෂාව සිදුකිරීම නිසාද දිනකට පරීක්ෂා කෙරෙන බහාලුම් ප්‍රමාණය සැලකිය යුතු මට්ටමකින් අඩු වී තිබෙන බව සඳහන් කරයි.
වර්තමාන රජය විසින් නැවතත් කෙරවළපිටිය යෝජිත රේගු පරීක්ෂණ මධ්‍යස්ථානය ඉදිකිරීම හෝ විකල්ප ක්‍රියාමාර්ගයකින් මෙම  ගැටලුවට ස්ථිර විසඳුමක් සෙවීම සඳහා කටයුතු ආරම්භ කර තිබෙන බවත්, කෙටි කාලීන විසඳුමක් ලෙස පුද්ගලික අංශයේ පරීක්ෂණ අංගණ භාවිතය පිළිබඳ අවධානය යොමු වී තිබෙන බවත් පෙන්වා දෙයි.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_3b29508395.jpg)



---

##__2019 වසරේ සිට නායයාම් හේතුවෙන් පවුල් 3154ක් අවතැන්වෙලා__

__Published on: January 12, 2025, 08:45 PM__

___2019 වසරේ සිට වර්තමානය දක්වා නායයාම් හේතුවෙන් පවුල් 3154ක් අවතැන්ව ඇති අතර ඉන් පවුල් 264ක් තවමක් තාවකාලික නිවාසවල පදිංචිව සිටින බව පාර්ලිමේන්තුවේදී අනාවරණය විය.එමෙන්ම තවත් පවුල් 128ක් වර්තමානය වන විට ඥාතීන්ගේ හෝ හිතවතුන්ගේ නිවාසවල පදිංචි වී සිටින බවද එහිදී හෙළි විය.
2019 සිට 2025 දක්වා කාලයෙහි වැඩිම පවුල් සංඛ්‍යාවක් නායයාම් හේතුවෙන් අවතැන්ව ඇති බදුල්ල දිස්ත්‍රික්කයේ පවුල් 955ක් මෙයට අයත්ය.
එම පවුල් අතරින් පවුල් 104ක් මේ වනවිට තාවකාලික නිවාසවල පදිංචිව සිටින අතර, තවත් පවුල් 42ක් ඥාතීන්ගේ හෝ හිතවතුන්ගේ නිවාසවල රැඳී සිටිති. නුවර එළිය දිස්ත්‍රික්කයේ පවුල් 658ක් මෙම කාලයෙහි නායයාම් හේතුවෙන් අවතැන්ව ඇති අතර, එයින් පවුල් 3ක් මේ වන විට තාවකාලික නිවාසවල පදිංචිව සිටී.මේ අතර 2019 සිට 2025 දක්වා කාලයෙහිකෑගල්ල දිස්ත්‍රික්කයේ පවුල් 526ක්, කළුතර දිස්ත්‍රික්කයේ පවුල් 397ක්, මාතලේ දිස්ත්‍රික්කයේ පවුල් 134ක්, මාතර දිස්ත්‍රික්කයේ පවුල් 127ක්, රත්නපුර දිස්ත්‍රික්කයේ පවුල් 118ක් හා කුරුණෑගල දිස්ත්‍රික්කයේ පවුල් 112ක් ද නායයම් හේතුවෙන් අවතැන්ව තිබේ.වාචික පිළිතුරු අපේක්ෂාවෙන් ජාතික ජන බලවේගයේ පාර්ලිමේන්තු මන්ත්‍රී රවීන්ද්‍ර බණ්ඩාර මහතා යොමු කළ ප්‍රශ්නකට පිළිතුරු ලබා දෙමින් නියෝජ්‍ය ආරක්ෂක අමාත්‍ය අරුණ ජයසේකර මහතා ලබා දුන් පිළිතුරේ මේ බව සඳහන් කර ඇත.2020 වර්ෂයේ ඇති වූ කෝවිඩ් 19 වසංගත තත්ත්වය හා 2021 වර්ෂයේ ඇති වූ ආර්ථික අවපාතය හේතුවෙන් ගොඩනැගිලි ද්‍රව්‍ය මිල ඉහළ යෑමෙන් නැවත පදිංචි කිරීමේ වැඩසටහන යටතේ ලබා දෙන මුදල්වලින් නිවසක් ඉදිකිරීමට නොහැකි වීම හා ඉඩමක් මිලදී ගැනීමට ලබා දෙන රුපියල් 400,000ක මුදල සහ නිවසක් ලබා ගැනීමට ලබා දෙන රුපියල් 1,600,000ක මුදල ප්‍රමාණවත් නොවීම, ඇතැම් දිස්ත්‍රික්කවල ඉඩම් මිල අධික වීම සහ රජයේ ඉඩම් නොමැති වීම හේතුවෙන් නැවත පදිංචි කිරීමට ඉඩම් ලබා ගැනීමට නොහැකි වීම වැනි කරුණු ගණනාවක් මත නැවත පදිංචි කිරීම ප්‍රමාද වී ඇති බව නියෝජ්‍ය අමාත්‍යවරයා පැවසීය.මීට විසඳුම් ලෙස නැවත පදිංචි වීමේ වැඩසටහනට ඇතුළත් වීමට අකමැති හා මේ වන විටත් අධි අවදානම් නිවාසවල රැඳී සිටින පිරිස් සම්බන්ධයෙන් ගතයුතු ක්‍රියාමාර්ග පිළිබඳ ප්‍රතිපාදන ව්‍යසන කළමනාකරණ පනතට ඇතුළත් කර ඇති බවත්, එම පනත සංශෝධනය කරමින් සිටින බවත් නියෝජ්‍ය ආරක්ෂක ඇමතිවරයා සඳහන් කළේය.එමෙන්ම නැවත පදිංචි කිරීමේ වැඩසටහන යටතේ නිවසක් ඉදිකිරීම සඳහා ලබා දෙන රුපියල් 2,000,000ක මුදල වැඩි කිරීමට කැබිනට් පත්‍රිකාවක් ඉදිරිපත් කිරීමට අවශ්‍ය කටයුතු සිදු කරන බවද අදාළ පිළිතුරු මගින් අමාත්‍යවරයා වැඩිදුරටත් සඳහන් කළේය.

___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_7483c29c8b.jpg)



---

##__රිලවුන් දහම් පාසලක් වසයි__

__Published on: January 12, 2025, 07:59 PM__

___පොළොන්නරුව වැලිකන්ද සෙවණපිටිය ශ්‍රී කාශ්‍යපාරාමයේ දහම් පාසල් දරුවන්ට, රිලවුන්ගෙන් සිදුවන හිරිහැර සහ රිලවුන් දහම්පාසල් දරුවන් පරිහරණය කරන වැසිකිලි පද්ධතිය,ජලනල පද්ධතියේ කරාම කඩා විනාශ කිරීම සම්බන්ධයෙන් දහම් පාසල 12 වෙනි ඉරිදා සිට තාවකාලිකව වසා දැමීමට තීරණය කළ, බව සෙවණපිටිය ශ්‍රි කාශ්‍යපාරාමාධිපති උහුමීයේ සිරි සුමනරත්න නාහිමියන් සඳහන් කළහ.
ඉතා අඩු පහසුකම් සහිත දහම් පාසලක් වන සෙවණපිටිය කාශ්‍යාපාරාම දහම් පාසලේ දරුවන් සියයක් පමණ දහම් අධ්‍යාපනය ලබන අතර ඒ සඳහා ගුරුවරුන් අට දෙනෙකු පමණ සේවය කරති.
පසුගිය දින කිහිපය පුරා සීයකින් පමණ යුත් රිළා රංචුවක් විහාරස්ථානයට පැන සංඝාවාසය තිබු බුද්ධ ප්‍රතිමා, සිවුරු, පිරිකර ඇතුළු වටිනා සෙසු පිරිකර, පොත් පවා විනාශ කර දැමූ බවත්, මේ පිළිබඳ අදාල බලධාරීන්ට පැවසූවද කිසිදු විසඳුමක් නොමැති බවද සිරි සුමනරත්න නාහිමියන් පැවසූහ.දහම් පාසල් දරුවන් සහ ගුරුවරුන් පරිහරණය කරන ජල කරාම, ජල ටැංකි, වැසිකිලි පද්ධතියක්, පවා කඩා විනාශ කිරීම හේතුවෙන්, ඉරිදා දිනයේ දී දරුවන්ට සිදුවන අපහසුතා සැලකිල්ලට ගෙන තාවකාලිකව දහම් පාසල වසා දැමීමට තීරණය කළ බව සිරි සුමනරතන නාහිමියන් වැඩිදුරටත් පැවසූහ.
සෙවණපිටිය ශ්‍රී කාශ්‍යපාරාම විහාරස්ථානයේ දින ගණනාවක සිට මෙම රිළා රංචුව විසින් දේපළ විනාශ කිරීමට අමතරව, දරුවන්, දහම්පාසල්, ගුරුවරුන්, මෙන්ම දායකයින් වැඳ නමස්කාර කරන, බුද්ධ ප්‍රතිමා විශාල ප්‍රමාණයක් රිළවුන් විසින් කඩා විනාශ කර ඇති බවත්, එමෙන්ම සංඝාවාස ගොඩනැගිල්ල තුළ තිබූ ධර්මාසනය බුද්ධ ප්‍රතිමා, අටපිරිකර, සෙසු පිරිකර, රිලවුන් කා විනාශ කර ඇති බවත්, මෙම තත්ත්වය නිසා තමන්ට සහ දායකයින්ට කරගෙන කරකියා ගත නොහැකි තත්ත්වයක් පත් වී ඇති බවත්, ඉතා අඩු පහසුකම් සහිත විහාරස්ථානය සහ දහම් පාසලේ කටයුතු යළි සකසා ගැනීමට කාගෙන් හෝ උදව් උපකාර අපේක්ෂා කරන බවද සිරි සුමන රතනාහිමියන් පැවසූහ.
මනම්පිටිය නිමල් ජයරත්න

___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_ae628ba3b3.jpg)



---

##__දවුලගල දැරිය පැහරගැනීම ප්‍රේම සම්බන්ධයක් මත සිදුවීමක්__

__Published on: January 12, 2025, 07:02 PM__

___වෑන් රථයකින් පැමිණ දැරිවියක් පැහැරගෙන යාමේ සිදුවීම සම්බන්ධයෙන් පොලිසිය පැහැදිලි කිරීමේ නිවේදනයක් නිකුත් කර තිබේ.
පැහැරගැනීම සිදුකළ සැකකරු හා දැරිය අතර සබඳතාවක් පැවැතී ඇති අතර මුලින් එයට දෙපාර්ශ්වයේ කැමැත්ත පැවැතියත් පසුව දැරියගේ පියා එයට විරුද්ධ වීම මත මෙම පැහැර ගැනීම සිදුකර තිබේ.
සැකකරුවන් අත්අඩංගුවට ගැනීමට පොලිස් කණ්ඩායම් තුනක් යොදවා ඇති බවත් පැහැර ගැනීම සිදුකළ වෑන් රථය හා එහි රියදුරු පොලිස් භාරයට ගත් බවත් පොලීසිය නිවේදනයක් නිකුත් කරමින් පැවැසීය.

___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_bb635f97cc.jpg)



---

##__අගමැතිනයගේ උපදෙස් පරිදි රැස්වීමක් නැවත්වූයේ නෑ__

__Published on: January 12, 2025, 06:10 PM__

___2025 ජනවාරි මස 03 වැනි දින පස්වරු 3.30 ටපේරාදෙණිය විශ්වවිද්‍යාලයේ ශාස්ත්‍ර පීඨයේ දේශපාලන විද්‍යා අධ්‍යයනාංශයේ දේශන ශාලා අංක 08 තුළ "ජාත්‍යන්තර මූල්‍ය අරමුදලේ කප්පාදු වැඩපිළිවෙළ පරාජය කරන්නේ කෙසේද" යන මාතෘකාව යටතේ පැවැත්වීමට නියමිතව තිබූ මහජන රැස්වීම පේරාදෙණිය විශ්ව විද්‍යාලය මගින් තහනම් කළ බවට මාධ්‍ය මගින් පළ කරන වාර්තා සම්පූර්ණයෙන් අසත්‍ය වන බවත් අග්‍රාමාත්‍යවරියගේ උපදෙස් පරිදි මෙය නතර කළ බවට පලවෙන වාර්තා ද සම්පූර්ණයෙන් අසත්‍ය බවපෙරදෙණිය විශ්ව විද්‍යාලයේ උපකුලපතිවරයා නිවේදනයක් නිකුත් කරමින් කියා සිටියි.
පේරාදෙණිය විශ්ව විද්‍යාලයේ උපකුලපති මහාචාර්ය ටෙරන්ස් මදුජිත් මහතා එම නිවේදනය මගින් වැඩිදුරටත්  කියා සිටියි.
මෙම සිද්ධිය සම්බන්ධයෙන් දැන්වීම් සහ සමාජ මාධ්‍ය සටහන්වලට අනුවඑය දේශනයක්, සාකච්ඡාවක්, සම්මන්ත්‍රණයක්,වැඩමළුවක් හෝ අධ්‍යයන ක්‍රියාකාරමකමක් ලෙස නොවමහජනතාව දැනුවත්කිරීමේ ප්‍රසිද්ධ රැස්වීමක් ලෙස පූර්ව සංවිධානය කර ඇති බව පැහැදිලි වේ.එම රැස්වීම සංවිධානය කර තිබුණේ විශ්වවිද්‍යාලයට පරිබාහිර ජාත්‍යන්තර දේශපාලන සංවිධානයක් සහ පේරාදෙණිය විශ්ව විද්‍යාල ශිෂ්‍ය සංගමයක මැදිහත්වීම මගින් යැයි සඳහන් කර තිබුණි.
පේරාදෙණිය විශ්වවිද්‍යාලය තුළ කිසියම් ශිෂ්‍ය ක්‍රියාකාරමක් සංවිධානය කිරීමට ප්‍රථම විශ්ව විද්‍යාල ප්‍රධාන විනාරක්ෂක විනය පාලක සහ අනෙකුත් අදාල නිලධාරීන් හරහා උපකුලපතිනියෝජ්‍ය උපකුලපතිවෙතින් පූර්ව අවසරය ලබාගත යුතුවේ. මෙම ප්‍රසිද්ධ රැස්වීම සඳහා කිසිදු පූර්ව අවසරයක් ලබාගෙන නොමැති බව පැහැදිලිව නිරීක්ෂණය වූ අතර පසුව සිදු කරන ලද සොයා බැලීමට අනුව මෙම ශිෂ්‍ය සමාජය විශ්ව විද්‍යාලයේ ලියාපදිංචි කර නොමැති බවත් පසුගිය වසර දහයතුළ කිසිදු ක්‍රියාකාරකමක් කළ බවට වාර්තාකර නොමැති බවත් තහවුරු වේ.
තවද සටන් පාඨ ආකාරයේ මාතෘකාව විවිධ අදහස් දරණශිෂ්‍ය කණ්ඩායම් සහසහභාගිත්වයන් අතර ගැටුම් ඇති කිරීමට හේතුව විය හැකි බවත් නිරීක්ෂණය විය. එවන් ගැටුම් වළකා ගැනීම සඳහාවැඩ බලන උපකුලපති දේශපාලන විද්‍යා අංශයේ අංශාධිපති හා ශාස්ත්‍ර පීඨ පීඨාධිපති සමග පැවැත්වූ සාකච්ඡාවෙන් අනතුරුව රැස්වීමේ මාතෘකාව මඳක් වෙනස් කිරීමටත් නිසි අවසරය ලබා ගැනීමෙන් අනතුරුව එය පැවැත්වීමට ඉඩ දීමට තීරණය කරන ලදී.
තවද මෙම සංගම් මගින් මීට පෙරද අත්පත්‍රික හා වෙනත් ද්‍රව්‍ය බෙදා හැරීමෙන් විශ්ව විද්‍යාලයේ අවසරයකින් තොරව අනවසර රැස්වීම්පීඨය තුළ සංවිධානය කරමින් පීඨයේ දෛනික අධ්‍යාපන කටයුතු කඩාකප්පල් කිරීමට උත්සාහ දරා ඇති බවටද වාර්තාවේ.
පේරාදෙණිය විශ්ව විද්‍යාලය අධ්‍යයනනිදහසආරක්ෂා කිරීමටත් විවේචනාත්මක විමර්ශනය හා බුද්ධිමයමැදිහත්වීමේ සංස්කෘතියක් වර්ධනය කිරීමටත් කැපවී සිටි. බොහෝ ශිෂ්‍ය සංගම් සහ අධ්‍යයන කාර්ය මණ්ඩලයනිසි ක්‍රියා පටිපාටිය අනුගමනය කරමින් සෑම සතියකම පාහේ සම්මන්ත්‍රණ දේශන වැඩමලු සහ විවාද රාශියක් සංවිධානය කරයි.එමගින් විශ්වවිද්‍යාලය තුළ නිදහස්ආරක්‍ෂාකාරී බුද්ධිමයඋත්තේජකපරිසරයක් නිර්මාණය කිරීමට ඇති කැපවීම පිළිබිඹු කරයි.
විශ්ව විද්‍යාලය පුද්ගලහාකණ්ඩායම් වශයෙන් සිදු කරනු ලබන ක්‍රියාකාරකම් විධිමත් ලෙස සිදුකිරීමදිරි ගන්වන අතරඑමඟින්ආයතනිකවටිනාකම් සහ කීර්ති නාමය ආරක්ෂා වන බව සහතිකකරයි. නිසි අවසරය ලබාගෙන ඕනෑම විවේචනාත්මක විමර්ශනාත්මක ශාස්ත්‍රීය වැඩසටහනක් ඉදිරිපත් කිරීමට ඕනෑම ලියාපදිංචි ශිෂ්‍ය සංවිධානයක සංගමයක සමාජයකට ඉඩහසර විශ්ව විද්‍යාලය තුළවිවර කර ඇති බවට මෙයින් තහවුරු කෙරේ.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_dd3ef6c5c0.jpg)



---

##__දුම්රිය සේවකයාගේ අවධානයෙන් විශාල දුම්රිය අනතුරක් නූලෙන් වැළකෙයි__

__Published on: January 12, 2025, 05:17 PM__

___උඩරට දුම්රිය මාර්ගයේ පැරකුම්පුර අබේවෙල දුම්රිය ස්ථාන අතර  දුම්රිය මාර්ගයේ 33/40 අසලදී  දුම්රිය මාර්ගයේ දුම්රිය යකඩ පීල්ලක් දෙකට කැඩී යාමෙන් එම අවස්ථාවේ කොළඹ කොටුව සිට බදුල්ල බලා ධාවනය වෙමින් තිබූ අංක 1001 දුන්හිඳ  ඔඩිසි දුම්රිය නවතා ගනිමින්    සිදු වීමට ගිය විශාල  දුම්රිය අනතුරක්  රාජකාරියේ නිරතව සිටි  දුම්රිය සංචාරක මුරකරුවෙකු විසින් වහා ක්‍රියාත්මක වී    වලකා ගෙන  ඇතැයි දුම්රිය දෙපාර්තමේන්තුව පවසයි .
වැලිමඩ දිවිතොටවල ප්‍රදේශයේ පදිංචි  දුම්රිය දෙපාර්තමේන්තුවේ මාර්ග  අංශයේ දුම්රිය සංචාරක මුරකරුවෙකු ලෙස සේවය කරන දිනේෂ් කුමාර (30)  නැමති තරුණ දුම්රිය සේවකයා මෙම ආදර්ශවත් සද් ක්‍රියාව සිදු කර ඇත.
පැරකුම්පුර අබේවෙල දුම්රිය ස්ථාන අතර දුම්රිය මාර්ගයේ නොම්මර 2 කොටසේ  මොහු සේවය කරයි.
මොහු පැරකුම්පුර සිට අබේවෙල දක්වා සංචාරක මුරකරුවෙකු ලෙස  දුම්රිය මාර්ග රාජකාරියේ නිරතව සිටියදී   දුම්රිය මාර්ගයේ  අංක 33/40 ආසන්නයේදී බදුල්ල  සිට කොළඹ කොටුව බලා ධාවනය වූ අංක 1006 පොඩිමැනිකේ දුම්රිය පසුකර ගොස් ඇති අතර , මොහු ඉදිරියට පා ගමනින්   ගමන් කරමින් සිටියදී ඒ අසල  දුම්රිය මාර්ගයේ දුම්රිය යකඩ පීල්ලක් දෙකඩ වී තිබෙන අයුරු දැක.අදාළ දුම්රිය බලධාරීන් ට වහා දැනුම් දී තිබේ .
මේවනවිටත් කොළඹ කොටුව සිට බදුල්ල බලා ධාවනය වන අංක 1001 දුන්හිඳ  ඔඩිසි දුම්රිය පැරකුම්පුර දුම්රිය ස්ථානය පසුකර බදුල්ල බලා ගමන් කරමින් තිබූ අතර වහා රතු කොඩීයක් අතට ගත් දුම්රිය සංචාරක මුරකරු දිනේෂ් කුමාර දුම්රිය පැමිණෙන දෙසට ඉදිරියට ගොස් රතු කොඩිය වනා ධාවනය වෙමින් තිබූ දුන්හිඳ  ඔඩිසි දුම්රිය නවතා ගනු ලැබූහ .මේවනවිටත් එම දුම්රියේ මැදිරි දෙස් විදෙස් සංචාරකයන්ගේ න් පිරීගොස් තිබින.
සිදුවිමට ගිය විශාල දුම්රිය අනතුරක් වලකා ගත් දිනේෂ් කුමාර පසුව එම අවස්ථාවේ එදින තාවකාලිකව  ඊට තරමක් නුදුරින් පිහිටුවාගෙන තිබූ දුම්රිය මාර්ග අංශයේ  වැඩපලේ සේවක පිරිස දැනුවත් කර වහා ක්‍රියාත්මක වී දුම්රිය මාර්ගයේ දෙකට කැඩී වෙන්වී තිබූ   අගල් නවයක පමණ කොටසේ  යකඩ පීල්ල සකස් කර දුම්රිය මාර්ගය පිළිසකර කර දුම්රිය ධාවනයට ඉඩ කඩ සලසා දීමට කටයුතු කලහ .
ඉතාමත් ආදර්ශවත් සද් ක්‍රියාවක් මෙන්ම වටිනා සේවයක් කරමින් දුම්රිය දෙපාර්තමේන්තුව ට කීර්ති නාමයක් ගෙන දුන් දිනේෂ් කුමාර (30) පවසනුයේ  මම එදින සංචාරක මුරකරු රාජකාරියේ නිරතව සිටියදී පැරකුම්පුර අබේවෙල දුම්රිය ස්ථාන අතර දුම්රිය මාර්ගයේ දී බදුල්ල සිට කොළඹ කොටුව බලා ධාවනය වූ අංක 1006 පොඩිමැනිකේ දුම්රිය පසුකර ගියා.මම දුම්රිය මාර්ගය ඔස්සේ ඉදිරියට අබේවෙල දෙසට ගමන් කරමින් සිටියදී   දුම්රිය මාර්ගයේ   33/40 කනුව අසලදී දුම්රිය මාර්ගයේ දුම්රිය යකඩ පීල්ලක් දෙකඩ වී තිබෙනවා දැක්කා .යකඩ  පීල්ලේ අගල් 9ක පමණ කොටසක් කැඩී වෙන්වී තිබුනා. පොඩිමැනිකේ දුම්රිය ගියට පසුව තම්‍යි එම යකඩ රේල් පීල්ල කැඩිලා තිබෙන්නේ.
ඒ සමගම අදාළ නිලධාරීන් දැනුවත් කලා .මේ වෙලාවේ කොළඹ කොටුව සිට බදුල්ල බලා ධාවනය වන අංක 1001 දරන දුන්හිඳ ඔඩිසි දුම්රිය පැරකුම්පුර දුම්රිය ස්ථානය පසුකර ඉදිරියට ධාවනය වෙමින් තිබුනා .
මම අනතුර හගවන රතු කොඩිය වනමින් දුම්රිය ඉදිරියට දිව ගිහින් ඔඩිසි දුම්රිය නවතා ගත්තා .ඒකෙන් විශාල අනතුරක් වලකා ගන්න පුලුවන් වුනා .පසුව දුම්රිය මාර්ග අංශයේ සේවකයන් විසින් දුම්රිය මාර්ගයේ කැඩී වෙන්වී තිබූ යකඩ දුම්රිය පීල්ල පිළිසකර කර ප්‍රමාදයකින් තොරව දුන්හිඳ ඔඩිසි දුම්රිය ධාවනය කිරිමට අවස්ථාව සලසා දුන්නා.
මෙවැනි තරුණ  දුම්රිය සේවකයන් ශ්‍රී ලංකා දුම්රිය සේවයට වටිනා සම්පත් ය.
ඇල්ල ප්‍රසාද් රුක්මල්

___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_33959805e5.jpg)



---

##__දින 9ට සංචාරකයන් 70944ක් ඇවිත්__

__Published on: January 12, 2025, 04:35 PM__

___මෙම වසරේ ජනවාරි මස පළවෙනි දා සිට 09දා දක්වා දින 09 තුළදී පමණක් විදෙස් සංචාරකයන් 70,944දෙනෙක් ශ්‍රී ලංකාවට පැමිණ තිබේ.
ශ්‍රී ලංකා සංචාරක සංවර්ධන අධිකාරිය සඳහන් කළේ ඉන් වැඩි පිරිසක් වූ 11,789 දෙනකු ඉන්දියාවෙන් පැමිණ ඇති බවයි
මීට අමතරව රුසියාව, ජර්මනිය, ඕස්ට්‍රේලියාව සහ චීනය ඇතුළු රටවලින්ද වැඩි වශයෙන් සංචාරකයන් පැමිණ තිබේ.
කමල් ශ්‍රී ලියනගේ

___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_458666c9d6.jpg)



---

##__’මහින්ද රාජපක්ෂ’ නම වෙනස් කරයි - පෞද්ගලික ආයෝජකයෙකුට දෙන්න යයි__

__Published on: January 12, 2025, 03:47 PM__

___හෝමාගම දියගම ක්‍රීඩා සංකීර්ණය පුද්ගලික අංශයේ ආයෝජකයකු තෝරාගෙන  ජාත්‍යන්තර තලයේ ක්‍රීඩා සංකීර්ණයක් ලෙස ජාතියට දායාද කිරීමට ඉදිරි මාස කිහිපය තුළදී වැඩ ආරම්භ කරන බව ක්‍රීඩා හා යෞවන කටයුතු ඇමැති සුනිල් ගමගේ මහතා පැවසීය.
ඒ සඳහා මේ වන විට දේශීය හා විදේශීය ආයෝජකයින් කිහිප දෙනෙකු සමග සාකච්ඡා කර ඇති බවත් ඉන් වඩාත් සුදුසු ආයෝජකයා තෝරාගෙන ඉදිරි මාස කිහිපය තුළදී  මෙහි ඉදිකිරීම් ආරම්භ කරන බව ඇමතිවරයා වැඩිදුරටත් කීය.
එසේම මෙම ක්‍රීඩා සංකීර්ණය ඉදි කිරීමේදී සිදුව ඇතැයි කියන වංචා දූෂණ හා අක්‍රමිකතා පිළිබඳව සොයා බැලීමට විමර්ශන කමිටුවක් කඩිනමින් පත් කොට ඊට සම්බන්ධ අයට තරාතිරම නොබලා දඬුවම් කරන බව ද ඇමැති සුනිල් ගමගේ මහතා මෙහිදී කියා සිටියේය.
ඇමතිවරයා මේ බව කියා සිටියේ ඊයේ (11) දා  හෝමාගම දියගම ක්‍රීඩා සංකීර්ණයේ නිරීක්ෂණ චාරිකාවකට එක් වීමෙන් අනතුරුව පැවැති මාධ්‍ය හමුවකදී අදහස් දක්වමිනි.
"පොහොසත් රටක් - ලස්සන ජීවිතයක්" ප්‍රතිපත්ති ප්‍රකාශනයට අනුව අපේ රටේ සම්පත් ඵලදායිව ජනතා සුබ සිද්ධියට යොදවා , වංචාවෙන් දූෂණයෙන් තොර පාලනයක් හරහා හොරුන්ට දූෂිතයින්ට දඬුවම් කිරීමයි අරමුණ.
ඒ අනුව ක්‍රීඩා හා යෞවන කටයුතු අමාත්‍යාංශය අපි භාරගත්තට පස්සේ තරුණයා හා ක්‍රීඩාව ගොඩනැගිය යුතු ආකාරය පිළිබඳව පසුගිය  මාසයක කාලයක සිට සොයා බැලුවා. එහිදී දියගම ක්‍රීඩා සංකීර්ණය , සුගතදාස ගෘහස්ථ ක්‍රීඩාංගණය හා ජාතික තරුණ සේවා සභාව ඇතුළු අපේ අමාත්‍යංශයට අයත් ආයතන නවයක් පිළිබඳව දීර්ඝ විමර්ශනයක අපි යෙදුනා.
එහිදී අපට අනාවරණය වුණෙ මේ ක්‍රීඩා අමාත්‍යංශයත් සම්පූර්ණයෙන්ම කඩා වැටී ඇති බවයි.එයට පුදුම විය යුතු නැහැ.මොකද සියල්ල කැඩුණු බිඳුණු ගරා වැටුණු රටක ක්‍රීඩා අමාත්‍යාංශය  විතරක් ඉතුරු වෙන්න විදිහකුත් නැති නිසා.
ඒ වගේම තමයි අපේ අමාත්‍යංශය අර්බුද රැසකට මුහුණ දීල තිබුනෙ.වංචා දූෂණ චෝදනා තිබුණා. ඇතැම් අවස්ථාවලදී අපේ රට ඊට යහපත් ප්‍රතිචාර දැක්වූවෙ නෑ. ඒ නිසා තමයි ඉකුත් 10 දා ජාත්‍යන්තර ඔලිම්පික්  කමිටුවෙන් අපේ රටට දීපු ආධාර නැවැත්තුවේ. ඒ පිළිබඳව අපි දැඩි අවධානය යොමු කරලා චෝදනා ලැබූ ජාතික ඔලිම්පික් කමිටුවේ ලේකම්වරයා වහාම ක්‍රියාත්මක වන පරිදි එම තනතුරෙන් ඉවත් කළේ.
එසේම ක්‍රීඩා සංගම්වලත් ගොඩක් ගැටලු තිබුණා. ඇතැම් ආයතනය අපිට එරෙහිව නඩු දාලා තිබුණා. අපි ඒ සංගම් සමඟ සාකච්ඡා කරලා බොහෝ නඩු ඉවත් කර ගැනීමට එකගතාවයක් ඇති කරගත්තා.එය අපේ ගමනෙදි ලොකු ජයග්‍රහණයක්.අපිට ඕනේ මේ රටේ ක්‍රීඩාව ජාතික හා ජාත්‍යන්තර තලයට ඔසවා තබන්න. එහිදී පෞද්ගලික න්‍යාය පත්‍රවලට මුල් තැනක් නැහැ.
පසුගිය අයවැයෙන් මිලියන 1300 අපිට වෙන් උනේ. නමුත් මෙවර අයවැයෙන් මිලියන 6000 අපිට ලැබෙනවා. ඒ හරහා ක්‍රීඩාව ගොඩනැගීම, ක්‍රීඩා උපකරණ ලබාදීම , ක්‍රීඩාංගන ඉදිකිරීම ඇතුළු වැඩ ගොඩක් කරනවා. ඒ විතරක් නෙමෙයි මේ රටේ ප්‍රවීණ ක්‍රීඩක ක්‍රීඩකාවන්ගේ අදහස් සහ යෝජනාවලට අනුව ජාතික ක්‍රීඩා සැලැස්ම නුදුරු දිනකදී එළිදැක්වීමට පියවර ගන්නවා.මේ අතරතුරේදී තමයි දියගම ක්‍රීඩා සංකීර්ණය ක්‍රීඩකයින්ට ක්‍රීඩා කිරීමට හැකි තැනක් ලෙස ගොඩනැගීමට පියවර ගන්නෙ.
ඒ අනුව තමයි අපි දියගම ක්‍රීඩා සංකීර්ණයට ආවේ. එහිදී අපට දැක ගන්නට ලැබුණේ ඉතාම ඛේදනීය තත්ත්වයක්. අපේ භාෂාවෙන් කියනවනම් ගන්න දෙයක් නෑ. පිහිනුම් තටාක දෙකක් වතුර පුරවලා තියෙනවා. පිහිනන්න බෑ. වොලි බෝල් ක්‍රීඩාංගණයක් හදන්න වැඩ අරම්භ කරලා අතරමග නවත්වලා.  මේ ක්‍රීඩාංගනය ඇතුලේ කැලෑවක් මැද වසර හතරක පමණ සිට සීල් කරපු කන්ටේනර් පෙට්ටියක් ඇතුළේ තිබී මිලියන ගණනක් වටිනා විදුලි ජනන යන්ත්‍රයක් හමු උනා. ඒක ගෙනාපු දවසක් භාරගත්තු කෙනෙක් වැය කරපු මුදලක් පිළිබඳව කිසිම සටහනක් නෑ.ඔන්න ඔහොම තමයි හිටපු ගොඩක් ඇමතිවරු වැඩ කරලා තියෙන්නේ. ඒ අය මේව දැකලවත් නෑ.
මෙම ක්‍රීඩා සංකීර්ණය පාලනය වෙලා තියෙන්නේ මහින්ද රාජපක්ෂ නම් පදනමකින්.එහි පරිපාලනයේ වත්මන් පාර්ලිමේන්තු මන්ත්‍රී නාමල් රාජපක්ෂ මහතාත් ඉඳලා තියෙනවා.
මේ ක්‍රීඩා සංකීර්ණය ඉදිකරන්න කොපමණක් මුදලක් වැය කළාද කියලා කිසිම සටහනක් නෑ.  බැලූ බැල්මට බිලියන ගණනක් මුදල් වැය කරලා තියෙනවා.ඇතැම් අවස්ථා වලදී මිලියන 5000, 6000 වගේ මුදල් කැබිනට් මණ්ඩලයෙන් අනුමත කරගෙන තියෙනවා.ඉකුත් 2024 වසරේ මිලියන 100 වෙන් කරලා තිබුන. මේ මුදල් වැය කරලා තියෙන්නේ ක්‍රීඩා අමාත්‍යාංශයට ඉඩම පවරගෙනවත් නෙමෙයි.
මේවා ජාතික අපරාධ. මහජනයාගේ බදු මුදල් නාස්ති කිරීමක්. ඒ නිසා මේවා පිළිබඳව පූර්ණ විමර්ශනයක් කරලා දඬුවම් දීම අපේ යුතුකමක් හා වගකීමක්. ඒ සඳහා  ක්‍රීඩා අමාත්‍යංශය කඩිනමින් කමිටුවක් පත් කරල එහි නිර්දේශවලට අනුව වරදකරුවන්ට තරාතිරම නොබලා දඬුවම් කරන්න පියවර ගන්නවා.
ඒ විතරක් නෙවෙයි මේ ක්‍රීඩා සංකීර්ණය ක්‍රීඩා කළ හැකි තැනක් ලෙසට පත් කරමින් ජාතික හා ජාත්‍යන්තර මට්ටමට යා හැකි ක්‍රීඩකයන් තැනීම අපේ අරමුණයි. එහිදි ජාත්‍යන්තර ක්‍රිකට් ක්‍රීඩාංගණයක්, පාපන්දු ක්‍රීඩාංගණයක්,පිහිනුම් තටාකයක්, හා ධාවන පථය පළමු අදියරේදී ඉදි කරනවා . මේ සඳහා විශාල මුදලක් වැය වේවි. ඒ සදහා  දේශීය හෝ විදේශීය ආයෝජකයෙකු තෝරාගෙන සිදු  කිරීමටයි සැලසුම් කලේ. මේ වනවිටත් කිහිපදෙනකු සමඟ සාකච්ඡා කර තිබෙනවා. අවසන් තීරණයකට එළඹ නැහැ. මේ වසර තුළදී අපි වැඩ ආරම්භ කිරීමටයි අපි අපේක්‍ෂා කරන්නෙ.
එහිදී සමහරවිට මේ ක්‍රීඩාංගනයේ නම පවා වෙනස් කරන්න වේවි. නමට ගැලපෙන විදිහට වැඩ කරලා තියෙනවා. නමුත් නම පවතින විදිහට වැඩ කරල නැති නිසා. තවදුරටත් මේ නම යටතේ ඉදිරියට ගියොත් ජාත්‍යන්තරය පවා භය  වේවි.
ශාන්ත කුලරත්න



___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_a93249fa5c.jpg)



---

##__මන්ත්‍රී රෝහිත බලු කපුටු දානයක් දෙයි, බල්ලන්ට කළ ගුණ හොඳට මතකයි__

__Published on: January 12, 2025, 03:40 PM__

___හිටපු අමාත්‍ය රෝහිත අබේගුණවර්ධන මහතා අද (12) පයාගල ප්‍රදේශයේ මාර්ගවල සැරිසරන බල්ලන්ට සහ කපුටන්ට බලු කපුටු දානයක් ලබාදුන්නේය.
කළුතර පයාගල පිහිටි හිටපු අමාත්‍ය වරයාගේ කාර්යාලයේ සිය මිතුරන් පිරිසක් සමග එක්ව දානය පිලියෙල කර කුඩා ලොරි රථයකින් රැගෙන ගොස් මාර්ග වල සැරි සැරූ බල්ලන්ට සහ සුනඛයන්ට කැන්ද කොලවල දමා ආහාර ලබාදෙනු ලැබීය.
ඒ අතර තුර මාධ්‍යට අදහස් දක්වමින් මන්ත්‍රී වරයා මෙසේ පැවසීය . "බල්ලන්ට හොදට කල ගුණ මතක තියෙනවා .ආණ්ඩුව තිබ්බත් නැතත් මෙයාල  මට හැමදාම නැට්ට වැනුවා.  මට පාර්ලිමේන්තු යන්න බැරි උනත් මෙයාල මට නැට්ට වනන බව මම දන්නවා. බල්ලන්ට  කල ගුණ මතක තියෙනවා ඒ නිසා මම මේ ප්‍රදේශයේ ඉන්න බල්ලන්ට බලු කපුටු දානයක් දෙනවා" යනුවෙන් පැවසීය .
පානදුර සුමිත් පොතුපිටිය


___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_dd75413831.jpg)



---

##__දකුණු ආසියාවේ පළමු කාන්තා සංචාරක හෝටලය ලංකාවේ__

__Published on: January 12, 2025, 02:41 PM__

___දකුණු ආසියාවේ පළමු වතාවට සියයට සියයක් කාන්තා සේවක කාර්යමණ්ඩලයක් සහිත සංචාරක හෝටලය අඹ යාලු  නමින් 10 දින පස්වරුවේ දඹුල්ල කණ්ඩලම ප්‍රදේශයේදි විවෘත කෙරිණි.
"තේමා කලෙක්ෂන්" ආයතනයේ අනුබද්ධ ඉදිකෙරුණු මෙම අඹ යාලු සංචාරක හෝටලයේ විවෘත කිරීම තානාපති කාර්යාල නිළධාරීන්  රාජ්ය නිලධාරීන් මෙන්ම සංචාරක  හෝටල් කර්මාන්තවල හිමිකරුවන්ගේ සහභාග්ත්වයෙන් සිදුකෙරුණු අතර කාන්තා කාර්ය මණ්ඩලය සහිත හෝටලයේ පිරිත් දේශනය සඳහාද වැඩම කර සිටිනු ලැබුවේ භික්ෂුණීන් වහන්සේලා දෙනමකි.
නව කාන්තා හෝටලයේ සියලු කටයුතු කාන්තාවන් අතින් සිදුවීම විශේෂත්වයක් බව පැමිණ සිටි ආරාධිත අමුත්තන්ද ප්රකාශ කරන්නට වූහ
මුළුතැන් ගෙයි   භාරව කටයුතු කරන ප්‍රධාන සූපවේදනීය බවට පත්ව ඇත්තේ අනුරාධපුර පදිංචි කෞෂල්යා බටගොඩ යි.  ඇය කියා සිටියේ තමන් විදෙස් රටවලින් හ දේශීය රටවලින් ලබාගත් දැනුම උපයෝගී කරගෙන දකුණු ආසියාවේ  සියයට සීයක්  කාන්තා සේවකයන්ගෙන් සැදුම් ලත් හෝටලයේ ප්‍රධාන කෝකිවරිය වීම තමන් ජීවිතේ ලද මහත් ගෞරවයක් බවය.


___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_112962e70a.jpg)



---

##__ඉගිල්ලෙන රියදුරන් මට්ටු කරන්න පොලීසියට නවීනතම වේග මාපක__

__Published on: January 12, 2025, 01:46 PM__

___අධික වේගයෙන් වාහන  ධාවනය කරන රියැදුරන් හඳුනා ගැනීමට  ශ්‍රී ලංකා පොලිසිය විසින්   ඇමරිකාවේ නිෂ්පාදිත   නවීනතම වේග මාපක (SPEED GUN) භාවිතා කිරීමට යයි.
ලේසර් තාක්ෂණයෙන් ක්‍රියාත්මක වන මෙම වේග මාපක  විශේෂයෙන්  රාත්‍රී රථ වාහන මෙහෙයුම් සඳහා ද භාවිතා කිරීමට හැකිවන පරිදි නිෂ්පාදනය කර ඇතැයි පොලිස් මූලස්ථානය කියයි.
මීගමුව, කැලණිය සහ  ගම්පහ   කොට්ඨාස භාර නිලධාරීන් වෙත  සහ බස්නාහිර පළාත් රථ වාහන දකුණු කොට්ඨාසයේ අධ්‍යක්ෂවරයා වෙත   මෙම වේග මාපක උපකරණ කට්ටල 30 ක් සංකේතාත්මකව   ලබා දීම    ඊයේ (11)  පොලිස් මූලස්ථානයේදීවැඩබලන පොලිස්පති නීතීඥ ප්‍රියන්ත වීරසූරිය මහතාගේ ප්‍රධානත්වයෙන් ඊයේ (11) පොලිස් මූලස්ථානයේදී සිදු කෙරිණි .ඉදිරියේදි දිවයිනේ සියළුම පොලිස් කොට්ඨාසයන් ආවරණය වන පරිදි රථ වාහන අංශයන් වෙත   මෙම වේග මාපක  ලබාදී      රථ වාහන නිලධාරීන්ට මෙම  යන්ත්‍රය හැසිරවීමට   අවශ්‍ය පුහුණුව ලබා දීමට නියමිත බවද පොලිස් මාධ්‍ය කොට්ඨාසය පැවසීය.
ජේ. ඉඳුරුවගේ

___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_d8c57b410d.jpg)



---

##__මානසික ගැටලුවලට විසඳුම් ඉල්ලා දුරකථන ඇමතුම් 78000 ක්__

__Published on: January 12, 2025, 12:55 PM__

___ජාතික මානසික සෞඛ්‍ය විද්‍යායතනයට  2024 වසරේ මානසික ගැටලු සම්බන්ධව විසඳුම් ඉල්ලා දුරකථන ඇමතුම් 78000 ක් පමණ ලැබී ඇතැයි මානසික සෞඛ්‍ය විද්‍යායතනයේ විශේෂඥ මනෝ වෛද්‍ය පුෂ්පා රණසිංහ ප්‍රකාශ කරයි.
විසඳුම් ඉල්ලා රටේ විවිධ ප්‍රදේශවලින් ලැබුණු මෙම දුරකථන වලින් හෙළි කළ කරුණු අතර ගෘහස්ථ හිංසන, සයිබර් අපරාධ, ලිංගික හිරිහැර, මත්ද්‍රව්‍ය ගැටලු, ඖෂධ සම්බන්ධ ගැටලු, ලිංගික සංක්‍රාන්ති සම්බන්ධ ගැටලු, අධ්‍යාපනය සම්බන්ධ ගැටලු, ප්‍රධාන වෙයි.
මෙම ගැටලුවලින් අද වන විට 26000 කගේ පමණ ගැටලු විසඳා ඇති බව. ජාතික මානසික සෞඛ්‍ය විද්‍යායතනයේ විශේෂඥ මනෝ වෛද්‍ය පුෂ්පා රණසිංහ සඳහන් කරයි.
අන්තර් ජාලය ඔස්සේ සිදුවන බලපෑම් හේතුවෙන් මානසික ගැටලුවලට මුහුණදීමට සිදුවූ පුද්ගලයන් වැඩි පිරිසක් ද එම ගැටලුවලට විසඳුම් ඉල්ලා ජාතික මානසික සෞඛය විද්‍යාතනයේ 1926 දුරකථන අංකයට ඇමතුම් ලබා දී ඇත.
මෙම පුද්ගලයන්ගේ ගැටලුවලට අවශ්‍ය මැදිහත්වීම් මානසික සෞඛ්‍ය විද්‍යාතනය, hithawathiya.com ආයතනය සමග සම්බන්ධ වී විසඳුම් ලබාදීමට කටයුතු කර තිබේ. විශේෂයෙන් වයස අවුරුදු විස්සට වැඩි පුද්ගලයන් මෙම ගැටලුවලට වැඩි වශයෙන් මුහුණ දී ඇති බවද විශේෂඥ මනෝ වෛද්‍ය පුෂ්පා රණසිංහ සඳහන් කරයි.
කමල් ශ්‍රී ලියනගේ
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_56e3263e72.jpg)



---

##__ජනපතිගේ චින සංචාරය අනිද්දා ඇරඹෙයි__

__Published on: January 12, 2025, 12:10 PM__

___ජනාධිපති අනුර කුමාර දිසානායක මහතා චීන ජනාධිපති ෂී ජින්පිං මහතාගේ ආරාධනය පරිදි 2025 ජනවාරි 14 වැනි දා සිට 17 වැනි දා දක්වා මහජන චීන සමූහාණ්ඩුවේ රාජ්‍ය සංචාරයක නිරත වෙයි.
මෙම සංචාරය අතරතුරදී, ජනාධිපති දිසානායක මහතා ජනාධිපති ෂී ජින්පිං මහතා සමඟ අන්‍යෙන්‍ය වශයෙන් උනන්දුවක් දක්වන ක්ෂේත්‍ර ගණනාවක් පිළිබඳව ද්විපාර්ශ්වික සාකච්ඡා පවත්වන අතර චීන අගමැති ලී චියන්ග් සහ චීන ජාතික මහජන කොංග්‍රසයේ ස්ථාවර කමිටුවේ සභාපති ජාඕ ලජි යන මහත්වරුන් හමුවීමට නියමිතය.
ජනාධිපතිතුමාගේ මෙම මහජන චීන සමූහාණ්ඩු සංචාරය දෙරට අතර දිගුකාලීන සබඳතා තවදුරටත් ශක්තිමත් කරනු ඇත.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_a41cde7cbd.jpg)



---

##__රුපියල් මිලියන 36 ක කේරළ ගංජා තොගයක් නාවික හමුදා භාරයට__

__Published on: January 12, 2025, 11:45 AM__

___ශ්‍රී ලංකා නාවික හමුදාව කල්පිටිය, කප්පලඩි මුහුදු ප්‍රදේශයේ 2025 ජනවාරි මස 10 වැනි දින සිදුකළ විශේෂ සෝදිසි මෙහෙයුමකදී, කේරළ ගංජා කිලෝ 90 ග්‍රෑම් 45 ක තොගයක් (තෙත බර සහිත) නාවික හමුදා භාරයට ගැනීමට කටයුතු කෙරිණි.
ශ්‍රී ලංකාවට අයත් මුහුද හා වෙරළ කලාපය ඔස්සේ සිදුකෙරෙන ජාවාරම් ඇතුළු නීති විරෝධී කටයුතු මැඩපැවැත්වීම සඳහා නාවික හමුදාව නිරන්තර සෝදිසි මෙහෙයුම් ක්‍රියාත්මක කරනු ලබයි.
ඒ අනුව, වයඹ නාවික විධානයේ ශ්‍රී ලංකා නාවික නෞකා විජය ආයතනයට අනුයුක්ත වෙරළබඩ මුර යාත්‍රා යොදවා කල්පිටිය කප්පලඩි මුහුදු ප්‍රදේශයේ 2025 ජනවාරි මස 10 වැනි දින සිදුකළ විශේෂ සෝදිසි මෙහෙයුමකදී, එම මුහුදු ප්‍රදේශයේ පාවෙමින් තිබු සැකකටයුතු පාර්සල් තුනක් (03) නිරීක්‍ෂණය කර පරික්‍ෂාවට ලක් කෙරිණි. එහිදී, එම පාර්සල් තුනෙහි (03) ඇසුරුම් තිහක (30) අසුරා තිබූ කේරළ ගංජා කිලෝ 90 ග්‍රෑම් 45 ක තොගයක් මෙලෙස නාවික හමුදා භාරයට ගැනීමට කටයුතු කෙරිණි.
තවද, නාවික හමුදා මෙහෙයුම් හමුවේ ගොඩබිමට රැගෙන ඒමට නොහැකිව ජාවාරම්කරුවන් විසින් එම මුහුදු ප්‍රදේශයේ අතහැර දමා යන්නට ඇතැයි සැකකෙරෙන, නාවික හමුදා භාරයට ගත් මෙම කේරළ ගංජා තොගයේ දළ වීථි වටිනාකම රුපියල් මිලියන 36 කට අධික වෙතැයි විශ්වාස කෙරෙන අතර, එම කේරළ ගංජා තොගය, ඉදිරි නීතිමය කටයුතු සිදුකරන තෙක් නාවික හමුදා භාරයේ සුරක්ෂිතව තබා ඇත.

___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_afddbbdf33.jpg)



---

##__භික්ෂු සරසවියේ කුලපති හිමියන් ඉවත්කරන තෙක් සටන අත්හරින්නේ නැතිලු__

__Published on: January 12, 2025, 11:07 AM__

___ශ්‍රී ලංකා භික්ෂු විශ්වවිද්‍යාලයේ කුලපති හිමියන් එම ධුරයෙන් ඉවත්කර ශිෂ්‍ය භික්ෂූන් වහන්සේලාගේ ඉල්ලීම් වෙනුවෙන් සාධනීය පිළිතුරු ලබා දෙන තෙක්, තමන් ආරම්භ කල සත්‍යග්‍රහය  අත් නොහරින බව ශිෂ්‍ය භික්ෂු සංගමය පවසයි.
ශ්‍රී ලංකා භික්ෂු විශ්වවිද්‍යාලය ඊයේ (11දා)  දහවල් 12.00 සිට දින නියමයක් නොමැතිව වසා දැමීමට එම විශ්වවිද්‍යාලයේ පාලක මණ්ඩලය සිදු කල දැනුම් දීම අනුව ශිෂ්‍ය භික්ෂූන් වහන්සේලා නේවාසිකාගාරවලින් ඉවත්වුවද සිය ඉල්ලීම් දිනා ගැනීම සඳහා අරගල භූමියේ සටන අත් නොහරින බව ශ්‍රී ලංකා භික්ෂු විශ්ව විද්‍යාලයේ භික්ෂු ශිෂ්‍ය සංගමයේ ලේකම් කරගම්පිටියේ සිරිසුමන හිමියන් පැවසූහ.
ශිෂ්‍ය භික්ෂූන් වහන්සේලාගේ ඉල්ලීම් වලට ඉකුත් 10 දින රැස්වූ පාලක මණ්ඩලය මගින් සාධනීය පිළිතුරු අපේක්ෂා කලද මෙරට ඇති එකම ථෙරවාදී බෞද්ධ භික්ෂු විශ්ව විද්‍යාලය වසා දැමීමට එම පාලක මණ්ඩලය කටයුතු කල බවද එම හිමියන් සදහන් කලහ..
භික්‍ෂු ශිෂ්‍ය සංගමය විසින් සිදු කරන ඉල්ලීම් ඉතා සාධාරණ බවත් ඒකාධිපති පාලනයක් ගෙන යන අත්තනෝමතික ක්‍රියා කලාපයක් සිදු කරන ඒකාධිපතිවරයෙකු වන කුලපති හිමියන්ට විරුද්ධව මෙම උද්ඝෝෂණය සිදු කරන බවත් එම උපකුලපතින් වහන්සේට විරුද්ධව අනිවාර්යෙන් විනය පරීක්ෂණයක් පැවැත්විය යුතු බව ද භික්‍ෂු ශිෂ්‍ය සංගමය පැවසූහ.
___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_6f2c73dc99.jpg)



---

##__දිර්ඝ නිවාඩුවත් සමගින් සිරිපා කරුණාවට විශාල පිරිසක්__

__Published on: January 12, 2025, 10:42 AM__

___සති අන්ත දිර්ඝ නිවාඩුවත් සමග ගෞතම ශ්‍රි පාදස්ථානය කරුණා කිරිමට උඩරට මැණිකේ දුම්රියෙන් විශාල වන්දනාකරුවන් පිරිසක් හැටන් දුම්රිය ස්ථානය වෙත පැමිණි අයුරු දැකගත හැකි විය.
දුම්රියෙන් පැමිණෙන වන්දනාකරුවන් වෙනුවෙන් හැටන් දුම්රිය ස්ථානයේ සිට නල්ලතන්නිය දක්වා හැටන් ලංගම ඩිපෝම මගින් නල්ලතන්නිය වෙත යාමට සහ ආපසු හැටන් දක්වා ඒමට විශේෂ බස් රථ සේවාවක් දියත් කර ඇත.
ගෞතම ශ්‍රි පාදස්ථානය කරුණා කිරිමට පැමිණෙන ඇතැම් පිරිස් රැගෙන එන විවිධ මත්ද්‍රව්‍ය අත්අඩංගුවට ගැනිමට හැටන් පොලිසිය මගින් දුම්රිය ස්ථානයේදි විශේෂ සොදිසි මෙහෙයුමක් දියත් කර ඇති අතර, ගෞතම ශ්‍රි පාදස්ථානය වන්දනා කිරිමට පැමිණිමේදි මත්ද්‍රව්‍ය රැගෙන නොයෙන ලෙසත්, ගෞතම ශ්‍රි පාදස්ථානය දක්වා ගමන් කරන මාර්ගය දෙපස කැලි කසල බැහැර කිරිමෙන් වලකින ලෙස හැටන් පොලිසිය වන්දනාකරුවන්ගෙන් ඉල්ලා සිටියි.

___

![Image](https://bmkltsly13vb.compat.objectstorage.ap-mumbai-1.oraclecloud.com/cdn.ada.lk/assets/uploads/image_af845ceee0.jpg)

